Dayan
2022-11-10

— Metin ol, dayan. Bu günler de geçecek. Seni çok iyi anlıyorum desem bana inanır mısın?

Yaşlı adam telefonu kapattı ve kalabalığa karıştı. Maviliğin içinde sis gibi kaybolan onlarca insan, senkronize adım atıyor, ilerliyor, geriliyordu. Metroya gidiyordu.

Genç adam telefonu hala kulağına paralel tutuyordu. Önce mikrofondan yansıyan kalabalığın gürültüsünü, sonra hat kesilme sesini, en son da sessizliği dinledi.

Dayanacaktı ama nereye kadar? Zaten dayanıyordu. Hayat dayanmaktan mı ibaretti? Her şeyi felsefe mi yapıyordu? Binlerce soru beyninde dönüp duruyor, akıntının yarattığı girdap gibi beynini döndürüyordu. Dayan, dayan, dayan. Aynı şeyi tekrar etmenin deliliği. Peki delilik nereye varacaktı? Aydınlanmaya mı yoksa karartmaya mı? Nerede bitecekti bu belirsizlik?

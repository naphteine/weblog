Aile
2022-10-27

Yaşlı kadın kaşlarını çattı ve on yıldır değişmeyen cevabını yineledi: hayır. Bunu öncekilerden farklı kılan, artık okun yaydan çıkmış olmasıydı. Genç adamın önünde iki yol vardı. Ya bu hayata devam edecek, kendini bu zorluğa ve strese maruz bırakacaktı. Ne için? Aile? Eğer ki aile buysa, eğer ki aile en zor zamanında bile yanında duramıyorsa bu adam için ne anlamı vardı? Sadece hizmetçilik yaptığın bir efendiyi kim kabul eder? Bu mudur aile? Genç adam, ailenin anlamını bilmiyordu. Neydi aile? Bu muydu yoksa farklı bir şey mi? Belki de kendisi fazla abartıyor, her şey mükemmel olsun diye uğraşıyor, aslında hiçkimsenin dört dörtlük bir ailede büyümediği gerçeğini görmeyip kendini uzaylı gibi tanımlıyordu. Bu düşünce akla uzun zamandır yatmış durumda. Zaten herkesle sorun yaşayan kendisiydi. Ama bugünkü kendisinin oluşumunda ailesinin etkisi de azımsanamayacak ölçüdeydi. Suçlu arıyordu. Bir suçlu bulup cezalandırırsa çektiği acıların azalacağını zannediyordu. Oysa hayat boyu taşıyacağı bir ağrıya sahipti artık. En azından o an için, o kadar olaydan, deneyimden, her şeyden sonra hala duran bu ağrı için düşüncesi buydu.

İkinci bir yol daha vardı. Kendinde hata aramak yerine ortadaki problemden zarar görmeden ayrılmaktı. Eski ısrarcılığı yoktu artık. Gözü döndüğünde nasıl yalnız kaldığını görmüş, korkulacak bir adam olmaktan korkmuştu. Herkesin yalandan her şey yolundaymış gibi gösterdiği, kimsenin korkusundan -veya acımasından- duygularını, düşüncelerini yüzüne vuramadığı bir adam. İkinci bir yol daha vardı. Kalkıp gidecekti uzaklara. Yeni bir ev. Kendisi için çabalayacaktı. Batsa da çıksa da hep kendi emeğinin sonucu olacaktı.

Sonunda onun üzüleceğini bilsen bile, sana düşen onun kararına saygı duymaktır. Ayrıca hayat bu, ne olacağını kimse bilemez. Belki de böyle mutlu olacaktır. En azından, nasıl mutlu olacağını seçme hakkına sahip olduğunu kabullenmek gerek. Bu senin için de geçerli; nasıl mutlu olacaksın? İnsanların senin nasıl mutlu olacağınla ilgili verdiğin karara saygı duymalarını beklemek de senin hakkın. Adam kararını vermişti. Daha fazla ruhuna işkence etmek yerine, daha fazla kavga ve tartışma dinlemek yerine kaçacaktı. Bu korkaklık değil, olması gerekendi. Yıllardır kendi kendine ‘dayanmalıyım’ dediği anları düşündü. Artık hiçbir şey yapmak zorunda değildi. Ne istiyorsa onu yapacaktı. Özgürdü. Özgürlüğün tadını bir kere almış, o tatlı hissin üstünde bıraktığı mutluluğu yaşamıştı.

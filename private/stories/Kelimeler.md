# Kelimeler

Bardak elinden düştüğünde sadece kalın dibi tek parça olarak kaldı, geri kalanı etrafa saçıldı.

- Yine de bekleyebilirdin.
- Nereye kadar?
- Aynı yerde dönüp duruyorsun.

Bazen daha güçlü bir uyarıcıya ihtiyaç duyarız. Fikirler değişebilir. İnsan değişebilir.

---

Ama o kadar basit değil. Daha karmaşık geliyor. Arzularımı, hayallerimi dinlemeyeceksem neyi dinleyecektim? Asıl test ettiğim düşünce buydu. Ne bana yol göstermeliydi? Benim için hepsi bir yol arayışıydı. Deliliğe kadar varan şey, bir yol bulma çabasıydı. Kimi dinleyecektim?

O zamanlar eksik olanın ne olduğunu arıyordum. Sen olduğunu düşündüm. Haklıydım da, senin yanında dünyam değişiyor, korkum geçiyor, mutlu olabiliyordum. Faure dinlemek gibiydi. Keman çalarken kendimi kaybettiğim anlar gibiydi. Bir hikayenin içinde kaybolmak gibiydi, fakat bu sefer ana karakter bendim. Hikaye bitmiyordu, sadece sürekli bir şeyler oluyor, bir şeyler ekleniyordu. Kavga etmek bile o kadar farklı, o kadar zevkli geliyordu ki her gün kavga edesim geliyordu. Belki de bu kötüydü. Belki de kötülükten zevk alıyordum ve bu değişmeliydi.

Yine elim titriyor, yine sesim kısılıyor, fakat en azından kendi çukurumdayım.

---

Bir yangın var, sönmüyor.
- Edebiyatı yapma.

Sadece hiçbir şeyi kaçırmak istemiyorum.

Uzak yollara düştüm. Nerede olduğumu ben bile kavrayamadım bazen. Bazen incecik bir izdim.

- Acı veren, hassaslaşan noktalardan ilham al.

Şu ışıkta titreyen parmaklarımın duvara yansıyan gölgesine acı. Dindir içimde dinmek bilmeyen yağmurları. Daha neler yaşayacaksın, kim bilir.
Yaz akşamlarında titreyen bir ışık gibi.

Bazen yaşam bana büyük bir zevkle gelir. Nefes alıp vermelerimi sayar, her seferinde gözlerim dolar. O kadar narindir ki hayat. O kadar pisliğe rağmen o kadar saf ve temizdir ki hepsi. Yazın bir öğleden sonra, saat 4, oturmuşsun çimenlere ve elinde kitap, büyük gök adını yankılar, bulutlar ışıltısıyla boğar, çocuklar ve insanlar gelip geçer. Bir şeyler ters gitmiştir, ama ne var ki önemi kalmamıştır.

Gözleri alev almak üzere gibiydi. Etrafındaki hava çıtırdıyor, yanmaya hazır bekliyordu.

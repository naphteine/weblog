# Philo-sophia I

Laf kalabalığı eden, anlayamadığımız filozofları hiç sevemedik. Sanki hepsi kendi dünyasının kralı. O dünya ki girebilmek için onlarca kitap bitirmek zorundasınız. En temel inançlarımızdan birisi, bir bilgiyi, bir düşünceyi, temizce, basitçe, anlaşılabilir bir şekilde anlatamıyorsan, senin ne kadar kavradığın bile sorgulanabilir.

Elbet bizim fikirlerimiz de kendimizedir. Biz kimseyi inançlarımızı paylaşmaya zorlama hakkını kendimizde görmeyiz. Hayat trajik bir homoseksüeldir. Acı vardır. Buna karşı çıkan yoktur. Elbette mutluluk da vardır. Dün ve yarından emin değilim fakat bugün, bunları okuduğumuz bu an var. Bu kelimeleri bu sırayla birleştiren, bu şekli veren benim zihnimin olduğu gibi bunları okurken kendi bildikleriyle bir şekle sokan senin zihnin de var. Var ile yok arasındaki ayrımı insan koyar. Algıladığımız vardır. Hepimiz ortak algılamasak bile, eğer ki sen uçan bir kelebek görüyorsan, en azından senin zihninde de olsa öyle bir şey vardır. Yoklukla felsefe yapmak isteyenleri anlayamadım.

Hayatı sadece acıdan ibaret görenleri de anlayamam. Hayat, devam etmeye yetecek kadar mutluluk vericidir ki devam ediyorsunuz. Oturup kitaplar okumak, kitaplar yazmak sizi uyuşturuyor ki bu eylemlerde bulunuyorsunuz. Elbette delirebilirdik, diğer insanlara zarar verebilirdik, fakat bu yolun nereye gideceğini görüyor, gereksizliğini görüyor, kendimizi başka şeylerle oyalamayı (uyuşturmayı) tercih ediyoruz. Benim için bu kelimeleri sıraya sokmak, hizalamak, haz vericidir ki, böyle bir eylemi yapmaya yöneliyorum.

Bir kere geldik zaten. Uzatmaya, kafayı kırmaya gerek yok. Eğleneceğiz. Bunu nasıl sağlayacağız, özellikle diğer insanları rahatsız etmeden -ki rahatsız ederek eğlenenler de vardır, bu da bilinmeli- nasıl yapacağız, asıl olay buradadır. Vazgeçmek de bir seçenek fakat diğer insanları da vazgeçmeye yönlendirenleri hiç anlayamam. Ölümü zaten deneyimleyeceğim, neden erkenden isteyelim ki?

Kendimizi yıkıcı ve yapıcı şekilde uyuşturabiliriz. Günümüzde de, geçmişte de gördük, uyuşturucu kullananları, sigara içenleri, alkol tüketenleri, kendini ve çevresini yıkanları, pisliğin her boyutunu, uluslararası boyutunu bile gördük. Yıkıcı şekilde gitmek, gidilecek yol değil. İnancımız budur. Aynı enerji, aynı öfke, aynı acılar, ortaya büyük eserler çıkarabilir. Mimar Sinan’ın çektiği de bir acıydı, fakat bu acının eseri dünyaları yıkmak olmadı. Boş gibi gelse de büyük bir onur vardır yapıcılıkta; fikir sunmakta ve yol göstermekte. Başkalarını kurtaramasak bile -ki bu bizim görevimiz değildir, herkes kendini kurtarır, bunun için yeterli kaynağa herkes sahiptir, en fazla yapabileceğimiz herkesin daha adil şekilde sahip olmasını sağlamaktır, çünkü dünya pek de adil olduğu söylenemeyecek, adil olmasını isteyenleri adiye dönüştürecek bir yapıdadır- kendimizi bir yolda tutmak (deli yoktur, yolunu kaybeden vardır, yolun gerekliliği burada bile görünür), seçtiğimiz bir yolda ilerlemek yeterlidir.

Diğer dünya konusunda fikir ayrılıkları olsa da, ölümü reddeden, ciddiye alınacak kimse yok. İnançlarımızın hepsinin çürük çıkması bizi durdurabilmeli mi? Yanlış olmak, yanlış yolda gitmek suç mudur? Biz inanıyoruz ki, asıl suç, yanlış yolda olduğunu bile bile yanlış yolda gitmektedir. Asıl suç, asıl kötülük, bile bile yapmaktadır. Manipüle etmek kötüdür. Ben manipüle ediyorum. O zaman ben kötüyüm. Bu mantıkta eğip bükebileceğimiz birkaç yer var; ya manipüle etmeyi iyi göstereceğiz; mesela realist olduğumuzu iddia edecek, böyle bir dünyada bunları yapmaya hakkımız olduğunu iddia edeceğiz, ya da yaptığımız manipülasyonları aslında manipülasyon değilmiş, eğlencesine yapılan şakalarmış gibi göstereceğiz. Yıkım, suçun kanıtıdır. Sadece bir binanın kolonlarının yokolmasıyla olmaz yıkım. Bir insanı da yıkabilirsiniz, inançlarının boşluğunu zorla göstererek, tüm zihinsel sürecini felçe uğratarak.

Yol göstermeye karşı değiliz fakat yola sokulmaya karşıyız. Baskıya, şiddete, koyma akla karşıyız. İnanıyoruz ki, bütün kalbimizle, her insan seçiminde özgürdür. Yıkımı engelleme hakkı bulunabilir bir kimsede, kendini yıktırmamak için direnebilir herkes, fakat kararı verecek olan kendisidir. Eğer biz kendimizi sömürtmek istiyorsak, eğer bizim isteğimiz bu yöndeyse, sömürülmek ne kadar yanlış bir şey olarak algılansa da, bizim isteğimiz budur, ve kendimize bunun yapılmasını müstehak görüp, bunun gerçekleşmesi için her şeyi yaparız. Her faaliyete girişir, her önlemi alırız. Kendimizi sömürtmeye laf ettirmeyiz; bu bizim kendimiz hakkında, kendi kararımızdır. Fakat başkaları hakkında karar vermeye başladığımız anda biz de sınırları geçmiş oluruz.

Kalın kafalılık üzerine de söylemek istediklerimiz var. Gözler ne güzeldir, daha adım atmadan adım atacağımız yeri görür, tartar, ona göre ilerleriz. Zihin de olgular için görür. Alnımıza çizilen üçüncü göz ile ne anlatılmak istenmektedir? Görebilmek ne kadar güzeldir. Deneyerek yanılmak vardır, denemeden bilmek vardır. Elbette, risk almanın ne kadar kutsal olduğunu inkar edecek değiliz fakat kimi olaylar vardır ki felaketlerini çığırırlar, durman için yalvarırlar, eğer ki sen bunları görmeyi biliyorsan. Gözler de zihin de eğitilmeli, geri dönüşü olmayacak, her şeyi pisliğe bulayacak şeylerden uzak durulmalıdır.

Düşüncelerin ve sistemlerin bir bütün olarak doğru veya yanlış görülmesine de karşıyız. Burada o kadar kelime var, elbette bazı hatalar var. Elbette yazım hataları var, mantık hataları var. Anlatılmak istenenle anlanan arasında da farklar olabilir. Fakat bu bizi yazmaktan alıkoymuyor. Bu bizim paylaşmamızı engellemiyor. Nasıl algılanırsa algılansın, okumaya da engel değildir. Zihnin berraklığını tutmak için kötü fikirlerden uzak durmak ne kadar boşunadır. Çünkü kötüyü ve iyiyi ayırt etmek o kadar basit bir eylem midir ki? Sadece bizim inançlarımıza göre iyiyi alırsak, inançlarımızın iyi olduğunu nereden bileceğiz? Zihnen esnek olmayı, yanlış olma ihtimalinin her zaman kesin olduğunu bile bile devam edebilmek, eylemlerinde hata olabileceğini kabul ederek ilerleyebilmek, bu sorumluluğu alabilmek, yaptığın bir yanlış için dizlerinin üstüne çöküp ağlayabilmek, işte bu gerçek bir büyümedir.

Daha çok söylemek istediklerimiz olsa da, her şeyin bir sonu vardır. Hem insan beyni çalıştıkça bir şeyler söyleyebilir. Bıraksak, tartmasak, günlerce haftalarca konuşur, yine yorulmaz, aylarca devam ederiz. Bunun için yarım bırakmaya da esnek olunmalı.

# Philo-sophia II

Dinde günah addedilen olgular tarih boyunca ne kadar can yakmıştır, ne kadar üzmüştür insanları ve ne kadar bağışlanamaz olaylara sebep olmuşlardır ki, isimlerini duymak bile korkutur insanları. Bu korku gereksiz yere midir? Biz inanıyoruz ki, bir daha olmasın diyedir. O kadar acılar tekrar yaşanmasın diye bir önlem alma isteğidir. Yanlışı görenlerin yanlışı yapacak gibi duranlara çağrısıdır.

Hayatın acıdan ibaret olduğunu, sadece acının hatırlanabileceğini söyleyenlere, dünyanın çukurundan sesleniyoruz, bir gece yarısı Faure dinleyip hayatta olmanın mutluluğunu elde edebiliyorsak, ne büyük zevkler vardır şu dünyada ki daha deneyimleyebileceğimiz. Mutlu olmayı, eğlenmeyi öğrenememiş olanlara üzülüyor, onları da bu oyuna davet ediyoruz. Mutlu olmak için hayatın kolay olmasına veya acının yok olmasına gerek yoktur. Devam edebilmektedir maharet.

Sakat bir köpek bile yaşama dört elle sarılıp paşa gönlü ne istiyorsa onu yapabilir. Bizim eksiğimiz nedir? Hayata devam edebilmek için ne gerekir? Her şeyin mükemmel olmayacağını, hiçbir şeyin mükemmel olamayacağını bilerek devam etmek lazım. Hatalara rağmen, hatalarla beraber, hata yapacağını bile bile.

Doğru yol ararken kaybolmak da pek komiktir. Nedir doğru olan? Yanlışları öğreniriz ve kaçınırız, fakat her durum için doğruyu bilmemize imkan yoktur. Öyleyse gönlümüzü takip etmeye, ileriye doğru gitmeye engel olan nedir?

Ölümün ardından üzülürüz. Aklımıza neden birlikte olduğumuz vakti daha iyi değerlendirmediğimiz, neden ölüm gerçeğinin farkına varmadığımız, neden değersiz şeyler için kalpler kırdığımız gelir.

# Philo-sophia III

Tao Te Ching’in hırs, rekabet ve çekişmeye yönelik eleştirilerine yan çıkıyoruz. Aşırılıklardan arınmalı, kendi yolumuzda ilerlemeliyiz. Ermiş kişi, şartları değiştirmek yerine doğa gibi akışkan olur, yeni şartlara uyum sağlar, akar.

Bu akışkanlığın en gerektiği alanlardan birisi insan ilişkileri, bunun içinde de romantik ilişkilerdir. Sevmek sevilmek için yeterli değildir. Sevdiğimiz için sevgi görmeyi beklemek toyca bir yaklaşım olur. Kişi kendi hayatında egemendir. Bu egemenlikle birlikte, zamana bağlı bir fonksiyon misali belirli bir anda kimi seveceğine karar verebilir. Bu fonksiyonun dengesizliğinden dolayı o kişiye olan sevgimizin etkilenmesi de bizim elimizdedir. Koşulsuz sevgi bekleyenlere imrenerek bakıyoruz. Ne yazık ki bu saflığı kaybettik.

İdeallere sahip olmayı kutsal saymaktayız fakat ideallere ulaşmaya giden yolun mükemmellikten uzak, sürekli hatalar yapılarak geçilmesi gerektiğini idrak etmenin gereği üzerinde durmaktayız.

Yazım, akan suya şekil vermek gibidir. Düşünceler her şekilde sonsuz tünellerden geçer ve ortaya çıkar. Sadece yazarak, düşünceleri ardı ardına kaydederek ve sonra dönüp uyumluluğunu, düşünce zincirinde bir zayıflık var mı diye kontrol ederek doğruyu bulmaya yaklaşabiliriz. Kesin doğruyu bulamasak bile kendimizce bir doğrular sistemi oluşturabiliriz. Bir yapı kurmak istiyoruz. Bu yapı en başından güçlü olmayabilir, belki sevilmeyebilir, hor bile görülebilir. Fakat bu yapının bize ait olması yeterlidir. Günlerce, haftalarca, aylarca şekillendirilecek, sürekli yenilenecektir.

Felsefe bilgi sevgisidir. Düşünürüz. Bunca çabayı tek bir kelime haklı, yerinde bir çaba olarak gösterir: sevgi.

# Philo-sophia IV

Her zaman aynı devinimle karşılaşırız. Gerek Japon kültürüyle Batı kültürünün çatışmasında, gerekse da yazılımda, her alanda aynı şey tekrar eder durur; ne kadar saf olmalıyız? Günlük eylemlerimizde bile başkalarını kopya ediyor gibi hissederiz. Her şey kopya hissettirebilir. Nereye kadar saf kalmalı, nereden sonra başkasını taklit etmeliyiz? Saflığın kendine has mutluluğu ile kopyanın ilerlemeciliği yarışır. Kimi zaman saflık kazanır, kimi zaman kopyalamak. İkisinin avantajları da farklıdır ve her kültür aslında kendini koruyarak yetişmeye çalışır çağına. Öz yazı sistemlerimizi ilerleme adına bırakırız, özümüze dönmek istediğimizde ise kendi kültürel değerlerimizi hatırlarız. Dış etkenlere ve durumun yarattığı şartlara göre yönelimimiz değişir.

Yol gösterildikten sonra anlatılanlar basit gelse, hatta ‘bunu ben de söyleyebilirdim’ gibi hissettirse bile, bu çizgiyi çekenin ustalığına ve çizgiyi çekme cesaretine saygı duyulması gerekir. Herkes yapabilir olsaydı şimdiye kadar neden kimse yapmadı veya kimse bunları söylemedi? Elbette her metinde tekrarlar olur fakat hiçbiri somut bir bağımsızlık göstermez.

# Philo-sophia V

Bir insanın hayatta ihtiyaç duyacağı bazı şeyler vardır. Bunlardan ilki, hayatını yaşayabilmesi için temel ihtiyaçlarını gidermesidir. Bunun için paraya ihtiyaç duyacaktır. Para kazanmak, meslek sahibi olmak, bir insanın ihtiyaçlarının ilkidir. Daha derin bir ihtiyaç ise, stimula ihtiyacıdır. Çok büyük paralar kazansak bile, monotonluktan dolayı bir noktadan sonra rahatsız olmaya başlarız. Yenilik ararız. Bunu sağlamanın yolunu henüz çözmüş değiliz, fakat hobi olarak yaptığımız aktiviteler bu gruba girebilir. Fakat elbette sorulabilir, diyelim ki resim yapmayı seviyoruz. Canımız sıkılınca da resim yapıyoruz. Çok iyi değiliz ama yaptığımız eserlerden memnunuz. Peki, bu hobiden sıkılırsak ne yapacağız? İşe mi kaçacağız yoksa başka hobilere mi? Hepsi sıkıcı gelmeye başlarsa ne yapmalıyız? Stimula ihtiyacı olarak adlandırdığımız bu ihtiyaç, yani sıkıntılardan kaçma ihtiyacı,ne ile geçer? Zevklerimizi rotasyona sokup bir ay resim çizip diğer ay gitar çalabiliriz. Fakat sıkıntı hissinin geçmesinde yine de etkili olmayabilir.

Bir diğer ihtiyaç ise, geleceğe bir şeyler bırakmak, tıpkı mağara duvarlarına ellerinin resmini yapan insanlar gibi, kendilerinin var olduğunu gösteren bir iz bırakma ihtiyacı. Herkes böyle bir ihtiyaç hissetmeyebilir. Fakat hissedenler ne yapmalı? Elbette resim örneğinden devam edebiliriz. Keyfimiz için çizdiğimiz o resim, aslında bizim var olduğumuzun da bir kanıtı olarak yok olana kadar kalabilir.

Para kazanmak, hayatın sıkıcılığından kaçmak, geleceğe bir iz bırakmak. Bu arzular tüm dünyayı döndürüyor diyebilir miyiz, bilmiyoruz. Çocuk sahibi olmak istemek, örneğin, geleceğe iz bırakmak için midir? Kendi başına isteriz oysa. O duruma geçiş yapmak, öyle bir varoluş sergilemek isteriz. Daha iyi olacağına inandığımız durumlara dönüşmeye çalışırız. Hayat da öylece geçer. Aynı cümleler tekrar tekrar milyonlarca insanın kafasında kurulur. Mezara girinceye kadar. Sonra bir çocuk doğar. Milyonlarcasıyla birlikte. Hayat bu kadar basite indirgenmemelidir. Her an yaşamaya değer. Hayattan tat almayı unutanlara tek verebileceğimiz öneri, kendilerini sessizliğe bırakıp tüm arzulardan bir süre uzaklaşmalarıdır.

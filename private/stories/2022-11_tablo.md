Tablo
2022-11-02

Hafif kapanmış gözleriyle duvarlara bakıyordu. Karanlıkta gözünün seçebildiği tek şey tablodaki gökyüzüydü. O gök ki, yüzyıllar öncesi bir günden kalma. Karınca gibi çalışan insanların, hepsi kendi bildikleri kadarıyla daha iyisi için uğraşan bu küçük varlıkların akılalmaz çabasını, İstanbul’a Fatih’in girişini anlatan o tabloya bakıyordu. O kadar önem atfedilen bir şey olmasına rağmen -ki gerçekten zorlayıcı bir çabanın, imkansızın ürünüydü, buna lafı yoktu- sadece o günde asılı kalmış olan göğün tabloya yansımasının bu gün bu saatte dikkatini çekmesi ilginç gelmişti. Artık ne Fatih vardı, ne de oradaki insanların hiçbiri. İsimler kağıtlarda ve akıllarda yaşıyor. İnsanlar İstanbul’da yaşıyor, o ise hasta yatağında gözucuyla tabloya bakıyordu. Belki de zihni ona oyun oynuyor, aslında normal haliyle ilgisini çekmeyecek şeylere büyük anlamlar yüklemeye başlıyordu. Bu zihin halini biliyordu, defalarca hastalandığında onu yakalamış, her şey ölümlü ve berrak görünmeye başlamıştı. Bunu yakaladığı zaman ise inanılmaz bir yaşam enerjisiyle doluyor, tekrar çabalıyordu ayağa kalkmak ve bu boş dünyayı bir kez daha deneyimleyebilmek için. Bir kez daha gözünü açıp o düzensiz bulutları görebilmek için.

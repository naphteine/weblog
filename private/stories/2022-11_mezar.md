Mezar
2022-11-13

Gözlerini açtığında hiçbir şey göremiyordu. Sadece karanlık. Ellerini oynatabiliyor fakat bedenini kıpırdatamıyordu. Birkaç dakika öylece yatmaya devam etti.

Hatırladı. Onu gömdüler. Ama şimdi nasıl uyanmıştı? Yoksa ölüm bu muydu? Daha önce hiç ölmediği için ölümün nasıl bir deneyim olduğunu bilmiyor, anlamaya çalışıyordu. Ölümü doğumun öncesi gibi hayal ederdi hep, aniden gelecek, aniden kaybolacak. Fakat şimdi burada sıkışmış duruyordu. Neydi bu cehennem?

Karanlıktı, göremiyordu. Ellerini oynatabildiğini sadece hissedebiliyordu. Elini yüzüne yaklaştırdı ve havayı kaptı. Yine göremedi. Yapışkan karanlığı tutup çekiyor, eğiyor, ittiriyor, sonra geri kendine çekiyordu fakat nafile. Hiçbir hamlesini göremiyordu. Sanki gözü kapalı suyla oynuyordu.

Toprağa eli çarptı ve gözüne biraz döküldü. Acıyordu. Bu havasız çukurda hayatta mı kalmıştı? O damarlarında dolaşan kan beynine ulaştı, büyük bir nöron ağı harekete geçti ve yaşama isteği tüm bedenini, ayak baş parmağından kulak memesine kadar her yerini sardı. Yaşacaktı. Kendi için isteyebileceği tek şey buydu. Kazmaya başladı. Yaşayamasam bile, diyordu kendi kendine, bu uğurda ölürüm. Böyle ölürüm. Yatarak değil. Savaşarak.

Kazıyordu. Tırnaklarının sızısı umrunda değildi. Daha sonra gerekirse tırnak ektiririm, ne gerekiyorsa yapayım, sadece bu cehennemden çıkayım yeter. Her şeyi, etini, kemiğini hayatta kalmak için feda ederdi. Yavaş yavaş toprağın içinde yükselmeye başladı. Bacakları öyle sızlıyordu ki… İnanılmaz bir güçle uğraşıyordu. Tek hücreli bir bakteri gibi, ufak bir böcek gibi tek yaptığı aynı işi tekrar tekrar yinelemek, durmamak, daha da ileri gitmekti.

Artık zaman çok garipti. Sanki yıllar geçmişti. Yüzüne düşen toprakları hissedemiyor, parmaklarını hissedemiyor, daha büyük bir ölümün pençesinde hissediyordu kendini. Cehennemden arafa geçmişti. Bilmiyordu. Cehennem neydi? C harfi. Nerede? Ellerimi oynatmaya devam etmeliyim! Kazamalıyım, diyordu, ne yaptığını, ne dediğini anlamasa bile. Önceki kendine güveniyordu, bir zamanlar böyle değildi. Tek yapabileceği zihninde kalan bu komuta sarılmak, tekrar etmek, yinelemekti. Ama nafile. Durdu. Artık yatık pozisyonda durmuş, karanlığa kendini bırakmıştı. Sanki bir anne gibi karanlık onu kucağına alıyor, çok uzaklara götürüp sallıyor, geri getiriyordu.

Ne yapacaktı ki? Ne gerek vardı? Niye ellerini oynatıyordu? Anlamıyordu. Tüm beyni yavaşlamış, dakikalar saniye gibi gelmeye başlamıştı. Ölmek istiyorum diye düşündü. Bırakıyorum tüm dünyanızı size. Gidiyorum ben.

Ölmek istiyordu. Şişeden bir cin çıkıp tek bir dilek hakkı sunsa, gerçekten burada ölmeyi seçerdi. Öfkesi gözünü bürümüş, yorgunluktan yığılmıştı. Ama ölemiyordu. Bu yapışkan karanlığın içinde duruyordu öylece. Sessiz ama öfkeli. Sonra, bir anda oldu her şey. Bir ses duydu. Ya arabaydı, ya da benzer bir şey, yoldan geldi, ilerledi ve geçti. Niye kazdığını hatırladı. Kurtulacaktı buradan. Öfkesini toprağa yöneltti ve kazdı.

Gözüne ilk ışık değdiğinde, kör olduğunu sandı, canı inanılmaz yandı. Durdu ve alışmak için bekledi. Tertemiz hava mezara doluyordu. Ne kadar kötü bir durumda olduğunu gücünü topladığında anladı. Sürüne sürüne, kazıya kazıya çıkmıştı bu mezardan. Devam etti. İyice açtı. İyice doğruldu, ve çıktı.

Aniden ağlayacak gibi oldu ama kendini tutmayı başardı. Üstündeki tozu silkti ve etrafındaki hiçliğe baktı. Öğle güneşi gökyüzünde onu seyrediyor, çöl bitkileri etrafında ölü gibi yatıyordu. Otoyolu gördü ve yürümeye başladı. Oysa ne kadar da uzaktı, sesi öylesine yakından gelmiş olsa da. Yürüyecekti. Artık kolaydı. Aç olabilirdi, susuz olabilirdi ama bir mezara kapatılmış değildi ya. İnanılmaz bir özgüvenle dolu, yürüyordu. Her adımından alev çıkacaktı sanki. Etrafındaki hava tutuşacak gibiydi. Sallana sallana yürüyordu. Artık biliyordu, kazanmıştı. Ne güneş onu durdurabilirdi, ne de ay.

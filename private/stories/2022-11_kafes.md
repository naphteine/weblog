Kafes
2022-11-09

Öfkeyle ileri geri yürüyor, düşünüyor, yumruklarını kah sıkıp kah serbest bırakıyor, kendi kendine söyleniyordu. Bu küçük mutfakta kim bilir kaçıncı turlayışıydı?

— İlginç. Çok ilginç.

Dudaklarını içe doğru kıvırıyor, ıslatıyor, gözlerinde korkuyla izliyordu. Her bir hareketi değerlendirme, her şeyi baştan düşünme haline girmişti. İnanılmaz sıkıntılıydı. En ufak adım sesi bile öfkeyle patlamasına neden olabilirmiş gibi hissediyor, bu his içini kaplıyor, büyüyor, ağzından aynı sözler olarak dışa vuruyordu;

— Çok ilginç. Gerçekten ilginç.

Çok ciddi bir konu üzerinde düşünüyor gibi hissediyordu. Ne düşündüğünü veya ne yaptığını kendi de çok iyi anlayamasa da, çok önemli bir şeyin parçasıymışçasına, bıkmadan devam ediyordu. Yürüyordu, yürüyordu.

— Oldukça ilginç.

Sonunda bir sandalyeye attı kendini.

— Bir gün gelecek, yaşlı bir adam olacağım. Beni hapseden bu insanların hepsi ölmüş olacak. Beni hapseden düşünceler bitmiş olacak. O gün, ne kadar yaşlanmış olursam olayım, bu dünyayı gezeceğim. Tıpkı bir kere kaçtığım gibi yine kaçacağım. Uçsuz bucaksız dünyaları görüp gezeceğim. Şimdilik sabırlı olmalıyım. Sabretmeliyim.

Bunları kendi zihnine tekrar tekrar yedirdikten sonra ayağa kalktı ve turlamaya devam etti.

— İlginç.
